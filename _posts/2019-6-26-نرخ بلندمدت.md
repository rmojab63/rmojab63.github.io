---
layout: post
htmllang: fa
year: ۱۳۹۸
month: تیر
heading: ‌نرخ رشد بلندمدت
slug: nerkh_bolandmodat
author: رامین مجاب
usediv: auto
---

منظور ما از نرخ رشد بلندمدت چیست؟ پیش از پاسخ به این سوال، یادآوری این نکته مفید است که یک متغیر به دو صورت می‌تواند در دوره‌های مختلف «رشد» داشته باشد. این دو صورت را در دو فرمول زیر نمایش می‌دهم:
\\[y(t)=y(0) (1+g_1)(1+g_2)\ldots (1+g_t)\\]
\\[y(t)=y(0)e^{g_1}e^{g_2}\ldots e^{g_t}\\]
مشخص است که در این نمایش $$y(0)$$ مقدار اولیه‌ای است که رشد از آنجا شروع می‌شود، $$y(t)$$ مقدار متغیر پس از $$t$$ دوره رشد است. مقادیر $$g_i$$ هم نشاندهنده اندازه رشدهاست (به صورت درصد نیستند). همچنین فرمول اول را با صفت «گسسته» و فرمول دوم را با صفت «پیوسته» می‌شناسیم. اگر می‌پرسید این نام‌گذاری از کجاست، به یاد بیاورید که ما دو فرمول گسسته و پیوسته برای محاسبه نرخ رشد یک دوره‌ای داریم:
\\[G_d=(\frac{y(t+1)}{y(t)}-1)\times 100\\]
\\[G_c=(ln\frac{y(t+1)}{y(t)})\times 100\\]
که اولی فرمول گسسته است و دومی فرمول پیوسته. همچنین تقریب زیر را به یاد بیاورید و اینکه این دو فرمول نتیجه‌ای نزدیک به هم خواهند داشت.
\\[ln(1+x)\approx x\\]
اگر از این یادآوری‌ها بگذریم، سوال مهم آن است که چگونه می‌توانیم $$t$$ عددی که در فرمول‌های اول بحث به‌صورت $$g_i$$ نمایش داده شده‌اند را در یک عدد خلاصه کنیم. یعنی به فرمول‌هایی به صورت زیر برسیم:
\\[y(t)=y(0)(1+g)^{t}\\]
\\[y(t)=y(0) e^{gt}\\]
نکته مهم ان است که باید  با همان $$y(0)$$ به همان $$y(t)$$ برسیم. این عدد خلاصه شده را نرخ رشد بلندمدت می‌نامیم. مشخصاً $$g$$ در دو فرمول فوق نزدیک هم است، اما یکی نیست و بنابراین همانند نرخ رشد یک دوره‌ای که در بالا یادآوری شد، دو نوع نرخ رشد بلندمدت داریم.

یک فرمول برای محاسبه نرخ رشد بلندمدت پیوسته به صورت زیر است:
\\[G_c^L=\frac{ln\frac{y(t)}{y(0)}}{t}\times 100\\] 
توجه شود که با توجه به خواص لگاریتم، متوسط عددی نرخ‌های رشد پیوسته هم برابر با این عدد است.

یک فرمول برای محاسبه نرخ رشد بلندمدت گسسته به صورت زیر است:
\\[G_d^L=(\sqrt[t]{\Pi_{i=1}^{t}(1+g_i)}-1)\times 100\\]
به این صورت که نرخ‌ها را همه با یک جمع می‌کنیم، میانگین هندسی آنها را محاسبه می‌کنیم و سپس نتیجه را از منهای یک می‌کنیم. توجه کنید که $1+g_i$ باید مثبت باشد. قاعدتاً متغیرهایی که می‌توانند نرخ رشدی کوچکتر از منهای یک داشته باشند را بحث نمی‌کنیم (آیا اصلاً وجود دارند؟ وقتی چیزی منهای ۱۰۰ درصد رشد می‌کند، یعنی صفر می‌شود. نظرتان در رابطه با درآمد و پس‌انداز منفی چیست؟)

شکل زیر نرخ‌های رشد بلندمدت برای اقتصاد ایران است. 
![fig](/assets/imgs/outputgrowth.png)
توجه کنید که یکی از نمودارها نرخ رشد «اشتباه» را نشان می‌دهد که از متوسط‌گیری از نرخ‌های رشد محاسبه شده است.

اگر برایتان جالب است  که بدانید نتیجه این فرمول‌ها با تغییر سال محاسبات چه تغییری می‌کنند، شکل زیر را ببینید. 

![fig](/assets/imgs/outputgrowthtrend.png)
هر مشاهده نشان می‌دهد که اگر در آن سال می‌خواستیم نرخ‌های رشد بلندمدت را محاسبه کنیم، به چه اعدادی دست می‌یافتیم. آمارهای ۱۰ تا ۲۰ سال اولیه با تعداد مشاهدات نسبتاً کمی محاسبه شده‌اند و قابل تفسیر نیستند. برای من کاهش این رشد از اواسط دهه ۸۰ به بعد مشاهده جالبی است.

---
فایل داده‌ها را می‌توانید از [اینجا](/assets/data/longrunoutputgrowth.xlsx) دانلود کنید. توجه کنید که نرخ رشد سال ۹۷ را منهای ۵ درصد فرض کرده‌ام. همچنین برای ساخت سری تولید، از نرخ‌های رشد به سال‌های پایه ۸۳ و ۹۰ استفاده کرده‌ام (و بنابراین تقریب است). علت این انتخاب آن بود که بانک مرکزی تمام مشاهدات را به یک سال پایه واحد گزارش نکرده است.


 





