---
layout: post
posttype: 4
htmllang: fa
title: تنها صداست که می‌ماند (فروغ فرخزاد)
heading2: تفسیر شعر
googlesearchbtn: فروغ فرخزاد تنها صداست که می ماند
author: رامین مجاب
usediv: auto
image: /assets/imgs/4/forooghseda.png
twitterlink:
---

poemstart
**چرا توقف کنم، چرا؟
پرنده‌ها به جستجوی جانب آبی رفته‌اند
افق عمودی است
افق عمودی است و حرکت: فواره‌وار
و در حدود بینش**
poemend

دانه‌ای بر زمین افتاده است. برای کسی که بر زمین می‌افتد، افق عمومی می‌شود. زمستان هم هست و پرنده‌ای نیست. از طرف دیگر، مسیر رشدی در مقابل این دانه قرار دارد، فواره‌مانند است و محدود. مثل گل لاله که بزرگ می‌شود و سپس سرش خم می‌شود. کیفیت این مسیر هم در ذات این دانه نهفته است.

poemstart
**سیاره‌های نورانی می‌چرخند
زمین در ارتفاع به تکرار می‌رسد
و چاه‌های هوایی
به نقب‌های رابطه تبدیل می‌شوند
و روز وسعتی است
که در مُخیلهٔ تنگ کرم روزنامه نمی‌گنجد**
poemend

این دانه در تاریکی زیر خاک است، اما بی‌خبر از دنیای بیرون نیست. بلکه آنرا خیلی خوب هم می‌شناسد. از درخشش سیاره‌ها و گردش زمین و پنجره ستاره‌ها می‌داند. دانشش تا آنجاست که تصور بسیار وسیعی از روز دارد، وسیع‌تر از کلماتی که چون کرم در ورق‌های روزنامه و اخبار می‌لولند. 

poemstart
**چرا توقف کنم؟
راه از میان مویرگ‌های حیات می‌گذرد
کیفیت محیط کشتی زهدان ماه
سلول‌های فاسد را خواهد کشت
و در فضای شیمیایی بعد از طلوع
تنها صداست
صدا که جذب ذره‌های زمان خواهد شد
چرا توقف کنم؟**
poemend

مسیر رشد و نمو این داده تاریک اما هموار است. در شبِ خاک اطرافش، ماهی هست و از او مراقبت می‌کند. طلوع برای این دانه وقتی است که سر از خاک بر می‌آورد و تاریکی پایان می‌یابد. اما گل این گیاه قرار نیست به چشم کسی بیاید. گلش از جنس یک «صدا» یا «نغمه» ماندگار هست. در پسِ این ماندگاری، دلیلی برای توقف‌کردن نمی‌بیند. البته دلیل ماندگاری این صدا را در انتها متوجه می‌شویم.

poemstart
**چه می‌تواند باشد مرداب
چه می‌تواند باشد جز جای تخم‌ریزی حشرات فساد
افکار سردخانه را جنازه‌های باد کرده رقم می‌زنند.
نامرد، در سیاهی
فقدان مردیش را پنهان کرده است
و سوسک ... آه
وقتی که سوسک سخن می‌گوید
چرا توقف کنم؟
همکاری حروف سربی بیهوده است.
همکاری حروف سربی
اندیشهٔ حقیر را نجات نخواهد داد.**
poemend

این نغمه مأموریتی برای خودش در دنیای بیرون متصور است. به مبارزه محیطی می‌رود که بی‌شباهت به مرداب و فسادش نیست. یا بی‌شباهت به سردخانه و نقش جنازه‌هایش. دورویی کم ندارد و سخنان بیهوده فراوان است. پس چرا توقف کند و آن محیط یا آن سخنان را به حال خود بگذارد؟ محیطی که پر از نوشته‌های بیهوده است، نوشته‌هایی که قرار نیست به کسی کمکی بکند.

poemstart
**من از سُلالهٔ درختانم
تنفس هوای مانده ملولم می‌کند.
پرنده‌ای که مرده بود به من پند داد که پرواز را به خاطر بسپارم.
نهایت تمامی نیروها پیوستن است، پیوستن
به اصل روشن خورشید
و ریختن به شعور نور
طبیعی است
که آسیاب‌های بادی می‌پوسند.**
poemend

این دانه از نسل درختان است و از هوای گرفته زیر خاک ملول می‌شود. در اینجا تصمیمش مشخص است. پرنده‌ای که در زیر خاک دفن شده بود را هم دیده است و می‌داند که باید بیشترین بهره را از زندگیش ببرد. اصل و ماهیت وجودی این دانه بر روییدن است. نه اینکه اختیاری در خود نمی‌بیند، اما روییدن طبیعت اوست. نیروهایی نظیر آسیاب‌های بادی که کارکردشان خُرد کردن (خلاف پیوستن) است، اصولاً دوامی ندارند. 

poemstart
**چرا توقف کنم؟
من خوشه‌های نارس گندم را
به زیر پستان می‌گیرم
و شیر می‌دهم
صدا، صدا، تنها صدا
صدای خواهش شفاف آب به جاری شدن
صدای ریزش نور ستاره بر جدار مادگی خاک
صدای انعقاد نطفهٔ معنی
و بسط ذهن مشترک عشق
صدا، صدا، صدا تنها صداست که می‌ماند**
poemend

این دانه باعث خیر و برکت خواهد بود. نغمه‌ای می‌رویاند یا می‌شکافاند که، نغمه‌های دیگری نیز پرورش می‌دهد و از این منظر ماندگار و جاودانه می‌شود. گیاه‌هایی از جنس همین گیاه. فرایند تکثیرش هم از جنس جاری شدن آب و ریختن نور و روییدن و سر برآوردن از خاک هستند و از عشق و معنی آکنده خواهند بود.

poemstart
**در سرزمین قدکوتاهان
معیارهای سنجش همیشه بر مدار صفر سفر کرده‌اند
چرا توقف کنم؟
من از عناصر چهارگانه اطاعت می‌کنم
و کار تدوین نظامنامهٔ قلبم
کار حکومت محلی کوران نیست
مرا به زوزهٔ دراز توحش
در عضو جنسی حیوان چه کار
مرا به حرکت حقیر کرم در خلأ گوشتی چه کار
مرا تبار خونی گلها به زیستن متعهد کرده است
تبار خونی گل‌ها می‌دانید؟**
poemend

این دانه می‌گوید که او را نباید با معیارهای معمول و کم‌ارزش بسنجند و بر آن اساس بخواهند که متوقف شود. احساساتش مطابق با قواعد و قوانینی حیوانی نیست. مرامش را از گیاهان به ارث برده است. [قسمت آخرش را هرطور می‌نویسم، قشنگ نمی‌شود. فکر می‌کنم خودش روشن است]

---

متن شعر را از [اینجا](http://www.ganjnama.com/View/5150/5155/503122/فروغ-فرخزاد_Forogh-Farrokhzad.html) گرفتم.

بخش‌های مختلف این شعر را مدت‌های زیادی زمزمه می‌کردم. برداشت‌هایی از قسمت‌های مختلفش داشتم. مثلاً در فیس‌بوکم همین جمله «من از سلالهٔ ...» را به‌عنوان معرفی خودم نوشته بودم. دلیلش هم آن بود که هرگاه می‌خواستم متنی بنویسم یا بخوانم، آنرا به یاد می‌آوردم، با این اندیشه که هرچیزی ارزش نوشتن یا خواندن ندارد. در هر حال، خواستم داستانش را منسجم بنویسم. تفسیر فوق را جایی ندیدم. طول کشید تا قبول کنم که از متوقف شدن، منظور فروغ خودکشی نیست. همچنین برایم سخت بود که بپذیرم اینجا صرفاً یک بحث اجتماعی دارد. تفسیرها یا بحث‌های مرتبطی که پیدا کردم را در ادامه می‌نویسم (لیست را کامل می‌کنم)

---
**حاجی‌زاده، رفعت، ۱۳۸۸، پژوهش‌نامه فرهنگ و ادب**

در این مقاله یک تفسیر اجتماعی از شعر می‌بینم (ص. ۲۱۶) و اینکه شاعر روحیه حق‌طلبی دارد (ص. ۲۱۷) و از شکستن هنجارها می‌گوید (ص. ۲۱۸). صفحه ۲۱۱ می‌نویسد که در این شعر برخلاف شعرهای دیگر که در آنها زنی مأیوس هست، اینجا انعکاس صدای جامعه زنان است. احتمالاً بتوان از این استفاده کرد و منظور نویسنده مقاله از «صدا» را یک اینطور صدای اعتراض‌آمیزی قلمداد کرد. اینجا از یک «حرکت» متعالی شاعر سخن می‌گوید. «چرا توقف کنم» را به معنی «چرا حرف نزنم، شعر نگویم ...» تفسیر می‌کند (ص. ۲۱۵). در همین رابطه حرکت آب از فواره و ستاره‌ها و غیره را تفسیر می‌کند (ص. ۲۱۲). کرم روزنامه هم «آن دسته از نویسندگان روزنامه» هستند که از مسایل بااهمیت بی‌خبر هستند (ص. ۲۱۳) و سواد درست‌وحسابی ندارند. وقتی شاعر از مرداب و سردخانه و نامرد و سوسک سخن می‌گوید، اینها را محاکمه می‌کند (ص. ۲۱۳) بندهایی که از درخت و هوای مرده سخن می‌گوید هم به ویژگی‌های شاعر نسبت می‌دهد و اینکه مثلاً خودش را عضوی در دنیای بزرگ‌تر می‌بیند و این دنیای کوچک و زندگی در مرداب و سردخانه با حشرات و کرم‌های حقی را غیرقابل‌تحمل می‌بیند (ص. ۲۱۴). همینطور شعر «پرنده مردنی است» رو عواقب انتخاب «حرکت» فروغ می‌داند. یعنی اینکه اینجا ذهنیت شاعر مثبت است (ص. ۲۱۵) و به نوعی امیدوار است. از بخش شیر دادن به «منبع زندگی» بودنش اشاره می‌کنه و اینکه در طبیعت حل شده است (ص. ۲۱۶) و تشبیهات مربوط به صدا (یعنی جاری شدن آب، ریزش نور ستاره و غیره) را بارآوری، حاصل‌خیزی و رشد را گوشزد می‌کند (ص. ۲۱۷). در همین صفحه، «سرزمین کوتاه‌قدان» را باز هم به همان «مردم بی‌خبر و پست» نسبت می‌دهد که می‌خواهند در رابطه با قلب او تصمیم بگیرند و بر آن فرمان‌روایی کنند، درحالی‌که قلب او از نظام‌نامه عشق پیروی می‌کند. و اینکه آنها در جهانی متوحش و بی‌حاصل زندگی می‌کنند که در آن بجز طبیعت جنسی حیوانات و کرم‌ها و غیره چیزی نیست. آنجا که از زوزهٔ دراز توحش می‌گوید، از این دنیا فاصله می‌گیرد.

**تنها خداست که می‌ماند (اخوان)**

گویا اخوان هم شعری دارد، به‌نوعی در مقام کامنت بر جمله «تنها صداست که می‌ماند». هنوز نمی‌دانم در کدام دفترش هست و در وبلاگ‌ها دیدمش. آخرین مصرعش همین عنوان است. البته در میانه‌هایش هم اشاراتی به این شعر هست. این چندان با تفسیری که در بالا ارائه کردم نمی‌خواند. یعنی فکر نمی‌کنم بحث فروغ این باشد که «خدا نمی‌ماند». بحثش خاص‌تر و جزئی‌تر است. او گلی رویانده از جنس یک نغمه و می‌گوید که این گل، گل‌های دیگری از همین جنس می‌رویاند و از این منظر ماندگار است. احساس می‌کنم چیزی شبیه همان بیت مشهور فردوسی است که می‌گوید «پی افکندم از نظم کاخی بلند/که از باد و باران نیابد گزند». در هر حال، من در جایی نیستم که بخواهم در مورد اخوان چیزی بگویم. صرفاً خواستم اشاره‌ای به آن بکنم.
