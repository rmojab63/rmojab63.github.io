---
layout: post
posttype: 1
htmllang: fa
year: ۱۳۹۹
month: مهر
title: یک توهم
slug: yek_tavahom
author: رامین مجاب
usediv: auto
image1: /assets/imgs/tavah_too_askgoshi.png
image2: /assets/imgs/tavah_too_cinnamon.png
---

دیشب این را خواندم.
insertimage1
صبح پشت درب خانه در جیب‌هایم دنبال موبایلم می‌گشتم و نمی‌یافتمش. چند دقیقه قبلش بر کاناپه نشسته بودم و در دستم بود. توییت می‌خواندم. نشان به آن نشان که توییت آقای فردوسی‌خوانی را به یاد داشتم که گفته بود چه کسی از فلان کلمه صحبت کرده بود. کلمه را برای بار اول می‌دیدم. عکس زیرش نیز مرا بر این تصور سوار کرد که بعید است موضوع خاصی باشد.

insertimage2

موبایلم در جیب کیف کولی‌ام هم نبود. مطمئن بودم که آنرا با خودم بیرون آوردم. به ناهید گفتم در خانه نگاه کند شاید آنرا روی میز کنار کاناپه گذاشتم باشم. نه، نبود. در آن حال دستم را برای بار چندم در جیب کولی‌ام بردم. چیزی به دستم خورد. نرم بود. حدس زدم چیست، اما شک‌ام زمانی برطرف شد که دستم را کمی بیرون آوردم. کیف پولم بود که ۲ هفته پیش گم کرده بودم. کولی و خانه و اتاق محل کارم را برای یافتنش زیررو کرده بودم. توییت فوق یادم آمد. برای چند ثانیه وهم مرا برداشت. نه، غیرممکن بود. من همه‌جای کولی‌ام را گشته بودم. کسی بازیش گرفته بود؟ همچنان دستم بر کیفم بود. کمی بیشتر دقت کردم. آه، در جیبی متفاوت از جیب زیپ‌دار کیف بود. کیف کولی‌ام از اینهاست که جلویش دو جیب دارد. یکی زیپ دارد و دیگری چسب. احتمالاً هیچوقت آنجا را نگشته بودم. اما، چرا؟ مگر دو هفته در اضطراب گواهی‌نامه و کارت ملی و غیره نبودم. مگر همه سوراخ سمبه‌هایش را نگشتم. مگر آنرا وارونه نکردم و نکاندمش؟ مگر به فکر چک کردن دوربین‌های محل کار نیافتادم؟ نه، ماجرا بو داشت. اصلاً موبایلم چه شد؟ آیا موبایلم به کیفم تبدیل شد؟ همچنان در وهم سر می‌کردم و در چند ثانیه از اینگونه سوالات به ذهنم می‌آمد. 

ناهید بیرون آمد و کیف پولم را که همچنان نیمش در جیب کولی بود نشانش دادم. واکنشش و اینکه چه گفت را به یاد ندارم. درگیر چیز دیگری شده بودم. آخر هفته فیلم ۱۲۷ دقیقه را دیده بودم. آنجا که می‌گوید این سنگ هزاره‌ها منتظر من بوده است. من روز قبلش برای گرفتن برگه المثنی برای کارت ملی‌ام به پیش‌خوان دولت در میرداماد رفتم. چه چیزی آنجا منتظر من بود که زمین و زمان دست به هم دادند و من را به آنجا کشاندند؟ نیکا را بغل کردم و از پله‌ها پایین بردم. در فکر موبایلم بودم. به ناهید گفته بودم که دنبالش نگردد، طبیعتاً در جیب کولی‌ام است. به محل کارم که رسیدم، موبایلم را در کولی‌ام نیافتم. در جیب کتم بود. به اندازه پشت درب خانه متوهم نشدم، اما به سادگی هم از آن نگذشتم و مدتی در سیطره این احتمال افتادم که یکی وسایلم را جابه‌جا می‌کند! 

ساعت هشت‌ونیم تماس گرفتند که دوستان برای رفتن به جلسه در پارکینگ منتظر هستند. قبلاً گفته بودند اما فراموش کرده بودم. خوشبختانه برای جلسه بعدازظهر کت‌وشلوار پوشیده بودم و مشکلی نبود. در پشت میز بزرگ اداره آموزش بانک ملت نشسته بودم که ناگهان کلمه‌ای در مقابل چشم‌هایم افتاد. برایمان چایی آورده بودند و آن کلمه در نقش‌های روی لیوان افتاده بود. آشنا بود. به یاد توییت آقای فردوسی‌خوانی افتادم. چشم‌های دیگران را پاییدم و در موبایلم آنرا جستجو کردم. آه که خودش بود. همان کلمهٔ ناآشنایی که او از آن صحبت کرده بود. بر لیوان چایی. آیا کسی بازیش گرفته بود؟
insertimage3

(از جلسه عکس گرفتند. اگر به دستم رسید می‌گذارم)

