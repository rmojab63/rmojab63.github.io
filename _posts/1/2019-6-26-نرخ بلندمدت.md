---
layout: post
posttype: 1
htmllang: fa
year: ۱۳۹۸
month: تیر
title: ‌نرخ رشد بلندمدت
slug: nerkh_bolandmodat
author: رامین مجاب
usediv: auto
image1: /assets/imgs/outputgrowth.png
image2: /assets/imgs/outputgrowthtrend.png
postref: /1/2019-11-4-نرخ بهره مرکب.md
---

منظور ما از نرخ رشد بلندمدت چیست؟ پیش از پاسخ به این سوال، یادآوری این نکته مفید است که یک متغیر به دو صورت می‌تواند در دوره‌های مختلف «رشد» داشته باشد. این دو صورت را در دو فرمول زیر نمایش می‌دهم:
\\[y(t)=y(0) (1+g_1)(1+g_2)\ldots (1+g_t)\\]
\\[y(t)=y(0)e^{g_1}e^{g_2}\ldots e^{g_t}\\]
مشخص است که در این نمایش $$y(0)$$ مقدار اولیه‌ای است که رشد از آنجا شروع می‌شود، $$y(t)$$ مقدار متغیر پس از $$t$$ دوره رشد است. مقادیر $$g_i$$ هم نشاندهنده اندازه رشدهاست (به صورت درصد نیستند). همچنین فرمول اول را با صفت «گسسته» و فرمول دوم را با صفت «پیوسته» می‌شناسیم. اگر می‌پرسید این نام‌گذاری از کجاست، به یاد بیاورید که ما دو فرمول گسسته و پیوسته برای محاسبه نرخ رشد یک دوره‌ای داریم:
\\[G_d=(\frac{y(t+1)}{y(t)}-1)\times 100\\]
\\[G_c=(ln\frac{y(t+1)}{y(t)})\times 100\\]
که اولی فرمول گسسته است و دومی فرمول پیوسته. همچنین تقریب زیر را به یاد بیاورید و اینکه این دو فرمول نتیجه‌ای نزدیک به هم خواهند داشت.
\\[ln(1+x)\approx x\\]

با این حال توجه کنید که این یک تقریب است. مثلاً فرض کنید در یک دوره از ۱ به ۲ حرکت رسیده‌ایم:
\\[G_d=(\frac{2}{1}-1)\times 100 = 100\\]
\\[G_c=(ln\frac{2}{1})\times 100= 69.3\\] 

احساس فعلی من می‌گوید که فرمول پیوسته تقریبی برای فرمول گسسته است (و نه برعکس)، زیرا در این مثال مشخص است که ۱۰۰ درصد رشد داشته‌ایم (۱ دوبرابر شده و به ۲ رسیده است). ولی چون این ۲ برابر شدن نسبتاً زیاد است، تقریب خوبی از فرمول پیوسته به دست نمی‌آوریم. البته اینکه گفتم احساس فعلی یعنی نیازمند بررسی بیشتر است. ولی در کل فکر می‌کنم حتی اگر در مدلسازی ریاضی هم از فرمول‌های پیوسته استفاده می‌کنیم، یکی به این دلیل است که مشتق‌گیری و محاسبات ساده شود و یکی دیگر هم این فرض ضمنی را ممکن است داشته باشیم که نرخ‌های رشد ما کوچک هستند و اینگونه نیست که مثلاً یک دفعه در یک دوره متغیر ما ۲ برابر می‌شود.

اگر از این یادآوری‌ها و بحث‌ها بگذریم، سوال مهم آن است که چگونه می‌توانیم $$t$$ عددی که در فرمول‌های اول بحث به‌صورت $$g_i$$ نمایش داده شده‌اند را در یک عدد خلاصه کنیم. یعنی به فرمول‌هایی به صورت زیر برسیم:
\\[y(t)=y(0)(1+g)^{t}\\]
\\[y(t)=y(0) e^{gt}\\]
نکته مهم ان است که باید  با همان $$y(0)$$ به همان $$y(t)$$ برسیم. این عدد خلاصه شده را نرخ رشد بلندمدت می‌نامیم. مشخصاً $$g$$ در دو فرمول فوق نزدیک هم است، اما یکی نیست و بنابراین همانند نرخ رشد یک دوره‌ای که در بالا یادآوری شد، دو نوع نرخ رشد بلندمدت داریم.

یک فرمول برای محاسبه نرخ رشد بلندمدت پیوسته به صورت زیر است:
\\[G_c^L=\frac{ln\frac{y(t)}{y(0)}}{t}\times 100\\] 
توجه شود که با توجه به خواص لگاریتم، متوسط عددی نرخ‌های رشد پیوسته هم برابر با این عدد است. 

مشابه فرمول فوق برای حالت گسسته به صورت زیر است:
\\[G_d^L=((\frac{y(t)}{y(0)})^{\frac{1}{t}}-1) \times 100\\] 
البته اگر نرخ‌های رشد گسسته را داشتیم می‌توانیم از این فرمول استفاده کنیم:
\\[G_d^L=(\sqrt[t]{\Pi_{i=1}^{t}(1+frac{g_i}{100})}-1)\times 100\\]
به این صورت که نرخ‌ها را همه با یک جمع می‌کنیم، میانگین هندسی آنها را محاسبه می‌کنیم و سپس نتیجه را از منهای یک می‌کنیم. توجه کنید که $$1+frac{g_i}{100}$$ باید مثبت باشد (برابر $$\frac{y(t+1)}{y(t)}$$ است). 

در اینجا یک بحث جالب احتمالاً زمانی است که فرض کنیم متغیر در برخی از دوره‌ها منفی است. فعلاً نمی‌دانم چقدر این فرض مهم است. یعنی مثلاً در اقتصاد با درآمد یا مصرف یا حجم پول و کلاً متغیرهای مواجه می‌شویم که همیشه مثبت هستند. اما خب پس‌انداز منفی نیز داریم. بنابراین فعلاً در رابه با اهمیت این فرض بحث نمی‌کنم.

 فرض کنید که نسبت $$\frac{y(t+1)}{y(t)}$$ منفی شود. مشخص است که نرخ رشد پیوسته تعریف نمی‌شود. نرخ رشد گسسته محاسبه می‌شود، اما عددی کوچکتر از منهای صد درصد می‌شود. آیا معنی می‌دهد؟! این برای حالت بلندمدت هم مطرح است زیرا ممکن است
 $$\frac{y(t+1)}{y(0)}$$
 منفی شود. بنابراین فکر می‌کنم زمانی که متغیر می‌تواند منفی باشد، احتمالاً در تفسیر این اعدادی که محاسبه می‌شوند باید دقت کنیم. 
 
 ---

شکل زیر نرخ‌های رشد بلندمدت برای اقتصاد ایران است. 
insertimage1
توجه کنید که یکی از نمودارها نرخ رشد «اشتباه» را نشان می‌دهد که از متوسط‌گیری از نرخ‌های رشد محاسبه شده است.

اگر برایتان جالب است  که بدانید نتیجه این فرمول‌ها با تغییر سال محاسبات چه تغییری می‌کنند، شکل زیر را ببینید. 

insertimage2
هر مشاهده نشان می‌دهد که اگر در آن سال می‌خواستیم نرخ‌های رشد بلندمدت را محاسبه کنیم، به چه اعدادی دست می‌یافتیم. آمارهای ۱۰ تا ۲۰ سال اولیه با تعداد مشاهدات نسبتاً کمی محاسبه شده‌اند و قابل تفسیر نیستند. برای من کاهش این رشد از اواسط دهه ۸۰ به بعد مشاهده جالبی است.

---
فایل داده‌ها را می‌توانید از [اینجا](/assets/data/longrunoutputgrowth.xlsx) دانلود کنید. توجه کنید که نرخ رشد سال ۹۷ را منهای ۵ درصد فرض کرده‌ام. همچنین برای ساخت سری تولید، از نرخ‌های رشد به سال‌های پایه ۸۳ و ۹۰ استفاده کرده‌ام (و بنابراین تقریب است). علت این انتخاب آن بود که بانک مرکزی تمام مشاهدات را به یک سال پایه واحد گزارش نکرده است.


 

