---
layout: post
posttype: 1
htmllang: fa
year: ۱۳۹۵
month: بهمن
heading: یک نام‌گذاری
slug: yek_namgozari
author: رامین مجاب
usediv: auto
image: /assets/imgs/vaziate_nezam.png
---

چند بیمار در داروخانه نشسته‌اند و مسئول آنجا داروها را با صدا زدن نام بیماری تحویل می‌دهد:
- کچلی کی داره؟...کچلی کی داره؟ [مرد کچل با کمی شرمندگی می‌آید] بیا
- معتاد کیه؟ معتاد؟[مرد معتاد درحالی که سرش پایین است، تلوتلوخوران می‌آید] بیا عملی
- شرمندما، واسه یکی از دوستام می‌خوام، بدبخته
- آره ارواح خیکت [دارو را به او می‌دهد] باد فتق کی داره؟ باد فتق... [با پوزخند آرامتر می‌گوید] ضایع است خیلی، ضایع است خیلی. [مرد با خجالت به سمت مسئول می‌آید]
- برای بابام می‌خوام [مسئول نگاه معناداری به او می‌اندازد]
- بواسیر حاد کی داره؟ حاد همراه با خونریزی [کسی پاسخ نمی‌دهد، داروی دیگری را می‌خواند]
- میگرن کی داره؟ 
-بله بله، من، من میگرن دارم، سرم درد می‌کنه [مردی با افتخار پاسخ می‌دهد]
- مریضی به این می‌گن، میگرن، اصلاً کلاس داره [تنها دو نفر باقی مانده‌اند، این را با حسرت یکی از آنها به دیگری می‌گوید]
مسئول داروخانه باز هم صدا می‌زند: کی ... داره؟ [نام بیماری را با صدای بوق سانسور می‌کنند]
- من بواسیر دارم [همانکه پیشتر حسرت میگرن خورده بود با افتخار این را می‌گوید، درحالی‌که دیگری سر در گریبان دارد]

پ.ن. از جلسه کوتاهی می‌آیم که در آن خانمی که از یکی از بانک‌ها آمده بود گفت: «بالاخره حال بانک‌ها خراب است». با خودم فکر کردم، مریض داریم تا مریض. دوستی وضعیت سلامت بانک‌ها را به چهار مرحله تقسیم کرده است: عادی، نقدناشو، ناتوان‌ازپرداخت، ورشکسته. اگر این نام‌ها سخت بود، جایگزین‌ها را می‌توانید در بالا انتخاب کنید.


