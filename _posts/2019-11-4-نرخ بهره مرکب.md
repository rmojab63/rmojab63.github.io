---
layout: post
htmllang: fa
year: ۱۳۹۸
month: آبان
heading: ‌نرخ بهره مرکب
slug: nerkh_bahre
author: رامین مجاب
usediv: auto
---

در این یادداشت بحث [مقاله قبل](https://rmojab63.github.io/2019/06/26/nerkh_bolandmodat.html) را به گونه دیگری مطرح می‌کنم و از نرخ بهره مرکب و سالانه و روزشمار و غیره صحبت می‌کنیم.

اجازه دهید بحث را با یک مثال خیلی ساده شروع کنیم. شما ۱۰۰ تومان به من قرض می‌دهید و یک سال بعد من ۱۲۰ تومان به شما بازمی‌گردانم. نرخ بهره در این قرارداد ۲۰ درصد است، زیرا 

\\[100(1+\frac{20}{100}) =120\\]
یا به عبارت دیگر، $$100(1+0.2)=120$$.

اجازه دهید مثال فوق را پیوسته کنیم، به این معنی که در هر ثانیه‌ای که می‌گذرد، در نرخ بهره *سالانه* ۲۰ درصد، من باید بهره را به شما پرداخت کنم. البته در عمل بهره را بر اصل پولتان می‌گذارم و در ثانیه بعد، بهره آنرا نیز پرداخت می‌کنم. چقدر باید سال آینده به شما بازگردانم؟ پاسخ تقریباً ۳۳۲ است، زیرا

\\[100e^{1+0.2}=332\\].
اگر کنجکاوید که بدانید این فرمول از کجا آمده است،‌ کمی صبر کنید. حالت مابین دو مثال قبل آن است که به‌صورت گسسته مثلاً هر ماه بهره پرداخت شود. در انتهای ماه اول من باید به شما تقریباً ۱۰۱ تومان بپردازم، زیرا 
$$100*(1+\frac{0.2}{12})=101$$.

توجه به این نکته مهم است که نرخ را بر ۱۲ تقسیم کردیم، زیرا بهره سالانه ۲۰ درصد بود و باید آنرا به بهره ماهانه تبدیل کنیم. در انتهای ماه دوم باید بهره ۱۰۱ تومان به ازای یک ماه پرداخت شود و به همین صورت ادامه پیدا می‌کند. در انتهای ماه ۱۲ من باید به شما تقریباً ۱۲۲ تومان پرداخت کنم، زیرا

\\[100(1+\frac{0.2}{12})\ldots(1+\frac{0.2}{12})=100(1+\frac{0.2}{12})^{12}=122\\].

توجه کنید که ۱۲ بار پرانتز در سمت چپ تکرار می‌شود. بنابراین قاعده کلی زیر را می‌توان نوشت:

> اگر مقدار $$A$$ تومان در زمان صفر قرض دهید، به‌طوری‌که سررسید $$n$$ سال بعد باشد و نرخ بهره در هر سال $$r$$ باشد و هر سال به $$m$$ دوره پرداخت بهره تقسیم‌بندی شود، آنگاه در سررسید مقدار زیر باید به شما بازگردانده شود:

\\[A(1+\frac{r}{m})^{mn}\\].
 
توجه کنید که در مثال دوم در رابطه با نرخ بهره پیوسته صحبت شد. فرمولی که در آنجا مورد استفاده قرار گرفت را می‌توان از حد جمله فوق زمانی که $$m$$ به سمت بی‌نهایت میل می‌کند، محاسبه کرد:
\\[lim_{x\rightarrow \infty} (1 + \frac{r}{m})^{nm} = e^{nr}\\].
فراموش نکنید که حد فوق با استفاده از قاعده هوپیتال حل می‌شود.

اکنون فرض کنید که نرخ بهره سالانه برابر با $$r$$ باشد و تنها یکبار بهره (در انتهای سال) پرداخت شود (یعنی $$m=1$$). حال فرض کنید که پس از ۶ ماه می‌خواهیم بهره را محاسبه کنیم و اصل پول و بهره را دریافت کنیم.
 
خب، در وهله اول باید دقت کنید که این خلاف قرارداد اولیه است و چه بسا اینگونه استثناء‌ها با مثلاً نرخ بهره متفاوتی حل‌وفصل شود. شاید بپرسید که آیا راه‌حل منصفانه‌ای وجود دارد؟ تعریف منصفانه سخت است و من نمی‌دانم. چه بسا شرایط بازار تغییر کرده باشد و مثلاً به این علت در میانه قرارداد پول خود را درخواست می‌کنیم، زیرا مثلاً می‌توانیم در نرخ بالاتری قرارداد جدیدی ببندیم.  بنابراین واکنش اولیه من به این سوال این است که این یک مسئله برای حقوق خوانده‌هاست تا ریاضی خوانده‌ها. 

این نکته را هم اضافه کنم که اینگونه اختلافات در دوره‌های سررسید طولانی که حوادث غیرقابل‌پیش‌بینی رخ می‌دهد به‌وجود می‌آید و به $$m$$ ارتباط چندانی ندارد. مثلاً شما ممکن است قرارداد با نرخ مرکب پیوسته بنویسید، اما چون دوره سررسید سالانه است، در میانه سال ترجیح دهید قرارداد دیگری در نرخ‌های جدید بازار بنویسید. از این رو، اجازه دهید که دوره سررسید را به ماهانه تغییر دهیم. اکنون تنها پس از گذشت ۱۰ روز (یعنی یک‌سوم سررسید در قرارداد)، می‌‌خواهیم میزان بهره پول را محاسبه کنیم.

ممکن است تقریب خطی پیش‌نهاد بدهیم. مثلاً اینکه چون در انتهای ماه من $$rA$$ تومان به شما به‌عنوان بهره می‌پرداختم، بنابراین اکنون یک‌سوم این مبلغ را می‌پردازم که با اصل پول می‌شود، $$A(1+\frac{1}{3}r)$$. همچنین، ممکن است تقریب غیرخطی پیش‌نهاد بدهیم، یعنی اینکه $$n$$ تابع نمایی فرمول فوق را پیوسته تعریف کنیم و مبلغ $$A(1+r)^{\frac{1}{3}$$ را پرداخت کنیم. توجه کنید که تقریب مرتبه اول تیلور $$(1+r)^a$$  برابر با $$(1+ar)$$ است.



