---
layout: post
htmllang: fa
year: ۱۳۹۹
month: اردیبهشت
heading: رام و رَم
slug: raam_o_ram
author: رامین مجاب
usediv: auto
twitterlink: https://twitter.com/rmojab63/status/1254744737699037185
---

آیا دنیا جای وحشتناکی بود و من حواسم نبود؟ یا جای وحشتناکی نیست و این احساس از واکنش‌های بیش‌ازحدمان است؟ دردهای بدون درمان زیادی وجود دارد، مثلاً ایدز، یا زلزله، با آن وحشت قبل و بعدش. نمی‌دانم. شاید هیچ ترسی به این اندازه درب خانه‌ها را نکوبیده باشد. یا شاید نتیجه شبکه‌های اجتماعی باشد.

آیا به علم و قدرت تکنولوژی آنچنان مغرور شده بودیم که تصور نمی‌کردیم چیزی آرامش‌مان را اینچنین برهم زند؟ نه، به این دلیل حواسم به وحشت‌هایش نبود. فکر می‌کردم اینجا برای ما آفریده‌اند و برای ما رامش کرده‌اند. 

«وَسَخَّرَ لَكُم مَّا فِي السَّمَاوَاتِ وَمَا فِي الْأَرْضِ جَمِيعًا مِّنْهُ إِنَّ فِي ذَلِكَ لَآيَاتٍ لَّقَوْمٍ يَتَفَكَّرُونَ» جاثیه ۱۳ «و آنچه را در آسمان‌ها و آنچه را در زمين است به سود شما رام كرد همه از اوست قطعاً در اين [امر] براى مردمى كه مى‌انديشند نشانه‌هايى است». 

پس چرا اینگونه به زانو درآمده‌ایم؟ بعید است برداشتم از این آیه اشتباه باشد. شاید اینجا را برای ما رام کرده‌اند، اما نه برای اینکه خودمان رَم کنیم. 

بعضی مواقع که حالم خوب است به این فکر می‌کنم که  اینجا یکی از تحقق‌های یک فرایند تصادفی است؛ همانکه شبیه‌سازی می‌شویم. و اینکه آنچه می‌بینیم یک تحقق خاص و مقدس است، که انتخاب شده است، زیرا تابع هدفی را حداکثر می‌کند. مثلاً اینکه شاید فقط در این تحقق است که انسانی به‌وجود می‌آید و تا انتها انسان می‌ماند. یا اینکه در هیچ تحققی نیست که هیچ خونی ریخته نمی‌شود. چه ارزشی دارد دنیای بدون انسان. دهان گرگ و طاووس، کجا با شنیدن از یک کهکشان باز می‌ماند؟

اگر اینگونه باشد، شاید این ویروس‌ها هم برای ما رام شده باشند، تا بیشتر رَم نکنیم، و تابع هدفی که نمی‌دانیم چیست را بیش از حد خودمان آزار ندهیم.

کسی که این دنیای بی‌نهایت را آفرید، فراتر از قدرت اندیشه ما سیر می‌کند. مخصوصاً ما، ما که سرگردان هیچ‌اش شده‌ایم. شاید بهتر باشد به این موضوعات نیاندیشیم. ما را چه به شناسایی راز گل سرخ.






